<p>Ufo (lyhenne engl. unidentified flying object, 'tunnistamaton lentävä esine' tai 'tunnistamaton lentävä kohde') on havaitsijalle tunnistamaton lentävä tai lentokykyiseltä näyttävä kohde[2]. Alun perin termi kirjoitettiin muodossa UFOB, kun yhdysvaltain ilmavoimat julkaisi sisäiseen käyttöön tarkoitetut menettelyohjeet ufohavaintoja varten vuonna 1953[3]. Mikäli kohde myöhemmin pystytään tunnistamaan, voidaan sitä kutsua ifoksi.</p>

<p>Ufoina ilmoitetaan monesti tunnettuja mutta havaitsijalle erikoisia kohteita, esimerkiksi meteoreja, lentokoneita, rakettilaukaisuja, satelliitteja ja säähavaintopalloja. Jotkut ufoilmoitukset on todettu tekaistuiksi tai ne ovat perustuneet harha-aistimuksiin.</p>

<p>Jotkut pitävät osaa ufoista vieraalta planeetalta tulevien avaruusolentojen, tyypillisesti humanoidien, ohjaamina aluksina, minkä vuoksi ”ufo” sananakin mielletään useimmiten liittyvän Maan ulkopuolisiin olentoihin. Ufoskeptikot katsovat, että havaintotapaukset ja ufoilmiö kokonaisuutena voidaan selittää tieteiden keinoin.</p>


<p>Lähde: <a href="https://fi.wikipedia.org/wiki/Ufo">https://fi.wikipedia.org/wiki/Ufo</a></p>